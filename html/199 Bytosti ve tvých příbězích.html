<h2 id="Bytosti ve tvých příbězích">Bytosti ve tvých příbězích</h2>
<div>
    Už ses jistě seznámil s některými bytostmi, které ti nabízíme v našem Bestiáři, nebo sis alespoň prohlédl jejich
    obrázky. Nyní je čas vysvětlit si, jak všechny ty tvory, netvory a
    potvory zasadit do tvých příběhů a dobrodružství.
</div>

<h3 id="Použití">Použití</h3>
<div>
    Ve fantastických světech se nacházejí bytosti nejrůznějšího
    druhu, je jich tolik, jak nekonečné jsou hranice fantazie,
    stačí si jen vybrat. Není však zdaleka tak jednoduché zvolit
    si tu správnou, jak se zprvu může zdát. Na druhou stranu
    s trochou nápadů a hrstkou přemýšlení to není těžké.
    <p>Zásadou je: „Nedávat nikam nic bez rozmyslu!“ Každá bytost, ať již je to stvůra, zvíře či postava, by měla mít
        důvod, proč se v dobrodružství nachází.</p>
    <p>
        Na těch nejdůležitějších bytostech závisí mnohdy celý
        příběh nebo některé jeho části. Jsou tam, aby s postavami
        mluvily, mohou jim poradit, nebo je balamutit, popřípadě
        s nimi bojovat. Takové klíčové bytosti postrkují postavy
        dobrodružstvím dál. To už je samozřejmě dostatečný důvod,
        abys je zařadil.
    </p>
    <p>
        Potom jsou bytosti, které nemají s příběhem nic moc společného, jen prostě žijí v oblasti, kde se dobrodružství
        odehrává. Na světě se těžko hledají místa, kde není ani živáčka,
        proto se takoví tvorové používají, aby zaplnili prostředí příběhu. Jsou taky velice důležití, svět kolem postav
        musí žít,
        musí být ohebný a pružný, vždyť i na Zemi se pořád něco
        děje. Postavám by připadalo divné, kdyby v hlubokém lese
        nemohly najít jelena, v hájku neslyšely zpěv ptáků a ve vodě
        by nebylo jediné ryby.
    </p>
    <p>
        Jako oživení se dají použít cizí postavy, které třeba krajem jen procházejí a s daným příběhem nemají vcelku nic
        společného. Můžeš si občas dopřát i nějakou zvláštní vzácnou bytost, která by mohla příběhu dodat patřičnou
        šťávu.
        Pořád ale nesmíš zapomenout přemýšlet a sám sebe se ptát,
        proč se tam to či ono objevilo a jaký to bude mít vliv na
        dobrodružství.
    </p>
    <p>
        Nejde o to, abys dlouho vymýšlel složité, ale opravdu fungující prostředí pro svou zápletku. Jen je dobré si
        všechno
        ujasnit, abys potom mohl vše reprodukovat hráčům. Když
        budeš dost zběhlý, dokážeš mnohdy domyslet spoustu věcí
        za běhu, ale tím se vystavuješ možnosti, že uděláš chybu. A
        schopní hráči na to velice rychle přijdou.
    </p>
    <p>
        Každá bytost se dá v dobrodružství použít na různých místech a k různým účelům, a tak je musíš i brát. Ne
        všechny
        jsou ve hře proto, aby s dobrodruhy bojovaly a aby je hrdinové mohli zabíjet. Dračí doupě Plus není počítačová
        hra,
        kdy je cílem všechny co nejrychleji pozabíjet. Jen si představ, jak by to vypadalo v našem světě, kdyby někdo
        zabíjel
        všechno živé kolem sebe, tak rychle a účinně, jak to jen jde.
        Hned by měl spoustu nepřátel, kteří by se jej snažili zneškodnit, a dříve nebo později by se jim to podařilo.
    </p>
    <p>
        Při hře se snaž najít tu správnou střední cestu. Občas
        nějaký boj s vražednými stvůrami je v pořádku, ale nemělo
        by jej být příliš. Mladým začínajícím hráčům většinou stačí
        zabít nějakou pořádnou nestvůru, obrat ji o její poklady a
        jít zase o jeskyni dál. Jak se ale hráč vyvíjí, chce stále něco
        víc a hry plné soubojů, kterým se dá mnohdy předejít, jej
        většinou přestanou bavit.
    </p>
</div>

<h3 id="Smysl">Smysl</h3>
<div>
    Ať již zvolíš pro své dobrodružství jakoukoliv bytost, dbej
    na to, aby měla smysl nejen v samotné hře, ale v celém
    fantaskním světě okolo. Tak jako na Zemi se zvířata nějak
    chovají, mají své potřeby a zvyky. Aby přežila, musejí si
    sehnat potravu, musejí se umět ubránit nepřátelům a musejí zvládat vychovávat potomstvo. A dost podobně se budou
    s životem vypořádávat i smyšlené bytosti.
    <p>
        Díky jejich mnohdy až zázračným schopnostem mohou žít
        i jinak a jinde, než jsme v našem světě zvyklí, ale to přece
        nebrání tomu, abychom ve všem hledali nějakou souvislost.
    </p>
    <p>
        Když se zamyslíš nad tím, co která bytost potřebuje, brzy
        zjistíš, že třeba takový medvěd nesnese vedle sebe jeskyni
        s bandou skřetů, nebo že obyčejní koně těžko přežijí na
        vyprahlé poušti. Tohle jsou sice přemrštěné příklady, ale
        spousta Pánů jeskyně se dopouští podobné chyby. Vymýšlejí
        zvláštní ostrovy plné obřího hmyzu, který se tam paradoxně
        při své velikosti nemá čím živit, ale je tam prostě proto, aby
        měly postavy s čím bojovat. Tohle náročnější hráče příliš
        neuspokojí. Když budou chtít zabíjet, zapnou si akční počítačovou hru. Je lepší předložit jim to, co jim většina
        počítačových her není schopna dát. Barvitý příběh, téměř neomezené možnosti a smysl ve všem, na co postavy
        narazí.
    </p>
    <p>
        Každý svět se snaží udržovat rovnováhu. Predátorů je
        vždycky jen tolik, aby nestačili vybít všechnu svou potravu
        najednou. Každý tvor má v přírodě svou úlohu, pokud ji
        neplní, nastoupí na jeho místo někdo jiný, aby nebyla rovnováha narušena.
    </p>
    <p>
        Budeš-li dál zkoumat a probírat to, jakým způsobem
        mohou bytosti žít, začnou tě napadat zajímavé věci. Kupříkladu jak vypadá doupě nějaké stvůry. Záleží pak už jen
        na tobě, jak moc do hloubky si budeš potřebovat bytosti pro dobrodružství připravit.
    </p>
</div>

<h3 id="Atmosféra">Atmosféra</h3>
<div>
    Jak již asi víš, při hře je velice důležitá atmosféra. Ty jako
    PJ bys měl umět používat správné bytosti ve správný čas a
    na správném místě v příběhu. Svět fantazie ti otvírá spoustu
    možností. Je známo, že se bojíme víc toho, co nevidíme, co si
    jen představujeme, než věcí, které stojí byť sebehrozivější před
    námi. Fantazie si všechno umí sama dokreslovat mnohem
    lépe než ty nejlepší filmové efekty, a protože každému jsou
    jeho představy na míru, mnohdy několikanásobně umocňují
    zážitek. Jen si vzpomeň, kdy jsi viděl nějaký horor a jak jsi byl
    napnutý, když se po podlaze blížil stín a ty jsi slyšel jen zvuk
    kroků, jak ti cukaly koutky a třásly se ruce. Pak vybafla nějaká příšera, ty ses více či méně lekl a bylo po všem.
    <p>
        Filmaři dokážou udělat hrozivou zrůdu, ale jen tak, jak si
        ji představují oni. Používají různých symbolů působících na
        psychiku člověka (v případě strachu jsou to rohy, agresivní
        červená barva a podobně). Představivost si ale všechno vytvá-ří podle svého. Když řekneš, že má nestvůra takové
        zuby, že
        z nich opravdu jde strach, každý hráč si představí ty nejhrozivější zuby, jaké vůbec umí. A takhle je to u
        fantazie se vším.
    </p>
    <p>
        Umět dobře využívat představivost hráčů je těžký úkol,
        ale PJ, který tohle zvládá, připraví svým hráčům nevšední
        zážitek. Tenhle poznatek totiž neplatí jen pro pocit strachu.
        Fantazie dokáže působit i na ostatní pocity a nálady.</p>
    <p>
        Využitím správných bytostí můžeš v hráčích vyvolávat
        různé představy a utvářet tak atmosféru hry. Nezáleží však
        jen na tvém popisu a živém vyprávění, důležití pro atmosféru jsou i hráči. Pokud jste kamarádi a své hráče dobře
        znáš,
        často dokážeš odhadnout, co by na ně mohlo platit.
    </p>
</div>

<h3 id="Různé styly světů, různé bytosti">Různé styly světů, různé bytosti</h3>
<div>
    Je na tobě a tvých hráčích, jakým způsobem budete hrát.
    Zvolíte-li svět hrdinský, středověký, hororový nebo jakýkoli
    jiný, zkus tomu přizpůsobovat i nestvůry, které v takovém
    světě žijí a s postavami se setkávají. Je jedno, jestli jsou to
    naše, nebo tvé vlastní výtvory. Avšak správné užití nestvůr
    dokáže pěkně vykreslit realitu světa a atmosféru vašeho
    dobrodružství.
    <p>
        Pro hrdinský svět se hodí různá mýtická zvířata, kouzelné bytosti a nebezpeční tvorové, které je potřeba
        překonat
        (gryf, troll, jednorožec, drak a podobně), aby hrdinové
        mohli dojít té pravé pohádkové slávy.
    </p>
    <p>
        Pro středověký svět vol spíše nemagické tvory, běžná zvířata, jako jsou vlci, medvědi, kanci. Nejvíce se však
        uplatní lidé. Ti jsou mnohdy mnohem horší a nebezpečnější než rozezlený drak.
    </p>
    <p>
        Do hororu se zase hodí krvelačný upír či vlkodlak a různé
        nestvůry, které dokážou navodit strašidelnou atmosféru.
    </p>
    <p>
        Pokud budeš příliš kombinovat nestvůry, které k sobě ať
        již prostředím nebo způsobem hry nepasují, bude to působit
        šroubovaně a nereálně.
    </p>
</div>