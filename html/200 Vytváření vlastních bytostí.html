<h2 id="Vytváření vlastních bytostí">Vytváření vlastních bytostí</h2>
<div>
    <div>
        Nebude trvat dlouho, a těch několik bytostí uvedených
        v Bestiáři ti již nebude dostačovat. Jednotliví tvorové se
        budou ve hře stále opakovat a hráče takové hraní může brzy
        přestat bavit. Proto nebude-li ti tato kniha stačit (a to neplatí jen pro tuto část pravidel), zapoj svou
        fantazii a vymysli
        nové věci, které vaší hře dodají ten pravý originální nádech.
        V této kapitole ti chceme vysvětlit, jak na tvorbu bytostí.
        <p>
            K tvorbě nové bytosti vede vždy nějaký nápad, myšlenka,
            symbol či prostá nutnost. Je potřeba ten impuls, který v tobě
            zažehne vlnu inspirace, a ty se rozhodneš tvořit. Sedět nad
            prázdným papírem s myšlenkou „musím přece něco vymyslet“ je neplodné a většinou úplně zbytečné.
        </p>
        <p>
            Je lepší si počkat, až tě políbí múza a vnukne ti nějaký
            unikátní nápad. Pak je potřeba ten malý záblesk čehosi
            nechat v hlavě dostatečně růst a vyvíjet se, dokud neuzraje
            do potřebné krásy. Některé věci pak potřebují ještě pěkně
            uležet, aby jako sýr dostaly tu správnou chuť a vůni. Nejtěžší ze všeho je ale právě ta fáze vývinu a
            uzrávání. Mít
            jen vizi, byť sebelepší, opravdu nestačí. K tomu, abys stvořil
            smysluplnou bytost, je potřeba nějaká ta práce.
        </p>
        <p>Vezměme to ale všechno po pořádku.</p>
        <p>
            Na začátku si uvědom, proč vlastně tvoříš; jaká je ta hlavní a prvotní myšlenka. Může jít o vzhled, který ti
            nějak učaroval, o zvláštní vlastnost či schopnost, nebo o roli, kterou
            má tvůj výtvor plnit v příběhu.
        </p>
    </div>
    <div class="example">
        Příklad: Včera jsem si četl v knížce pověstí a narazil tam
        na velmi zajímavý příběh. Byl o tom, jak jednou šla selka
        opět přiložit do pece a z ní, k jejímu velkému překvapení,
        vyskočil ohnivý kohout. Zakokrhal, proběhl se po světnici
        a frr komínem na střechu…
        <p>
            Takový kohout by se mi zrovna hodil do dalšího dobrodružství, musím nějak oživit tu unavenou náladu zimy.
            Jen ať se ti dobrodruhové mají zase čím zaobírat a nesedí
            doma na zadku.
        </p>
    </div>
    <div>
        <p>
            Sám vidíš, jak málo stačí k tomu, aby tě do nosu cvrnkl
            nějaký ten zajímavý nápad. V příkladu vychází PJ - říkejme
            mu třeba Honza - z jakési knihy. Ale ty se klidně můžeš inspirovat nějakým obrázkem, filmem, počítačovou
            hrou, nebo
            můžeš vymyslet něco zcela nového. Nápad už Honza má,
            chce udělat ohnivého kohouta pro své nové dobrodružství.
        </p>
        <p>
            Teď, když už máš stejně jako on nějakou myšlenku, je
            potřeba s ní začít pracovat. Je to, jako když vaříš, i když víš
            třeba o pečení spoustu věcí, je dobré si otevřít kuchařku
            a přečíst si recept. Proto pokud je to možné, sežeň si co
            nejvíce informací, které ti mohou při tvorbě pomoci. Popisuješ-li zvíře, existuje spousta biologicky
            zaměřených knih,
            je-li to nějaký mytologický tvor, najdi si o něm nějakou báji
            atd. V případě, že vytváříš úplně něco nového, zkus si najít
            údaje o bytostech podobných té tvé.
        </p>
        <p>
            Při tvorbě záleží také na tom, jak velkou roli bude nová
            bytost v příběhu hrát a kolik důležitých věcí je potřeba si
            zjistit, popřípadě vymyslet.
        </p>
    </div>
    <div class="example">
        Příklad: Co kdyby se tam ten kohout zničehonic objevil a
        začal by zapalovat domy. Postavy by pátraly po žháři, až
        by našly jeho.
        <p>
            Mrknu se ještě jednou do té knížky, jak to tam vlastně
            bylo…
        </p>
        <p>… Ohnivé peří, zlatý zobák, všude kolem spousta jisker a popela. Ehmmm. A bude velký, větší než obyčejný
            kohout…</p>
        <p>… Fajn. Ale jestli po něm postavy budou pátrat, budou
            se vyptávat. Musím dát dohromady i jeho způsoby…</p>
        <p>… aha, tak nevznikne zničehonic, vyskočí z prastaré
            pece, v níž se topilo již před 100 lety. Ano, přesně takhle
            to dává smysl.
        </p>
    </div>
    <div>
        <p>
            Vidíme, že Honza si začíná všechno postupně ujasňovat a
            dávat dohromady. I ty bys měl dělat vše tak, aby to do sebe
            zapadalo jako skládačka. Nemělo by to skončit, jako když
            pejsek a kočička pekli dort, to je splácáním všeho dohromady. Občas přidat nějakou dobrou ingredienci navíc
            je
            v pořádku, ale všeho moc škodí.
        </p>
        <p>
            Uč se umně popisovat vzhled, abys jím mohl pěkně nahrávat fantazii hráčů. Oni se ti pak odvděčí dobrou
            náladou a pokud je zaujmeš, budou ti pečlivě naslouchat.
        </p>
        <p>
            Když vymýšlíš novou bytost, uvědom si, že „forma vyplývá
            z funkce“. To znamená, že každá část těla by měla mít pro
            bytost své opodstatnění - smysl, proč tam vlastně je. Podívej
            se po přírodě. Jeleni mají parohy, aby mohli v období říje bojovat o laně, a třeba kobylka má dlouhé nohy,
            aby mohla daleko
            skákat a unikla tak hmyzožravcům. Platí to i naopak, k tomu,
            aby tvorové mohli vykonávat nějakou činnost, musejí být
            uzpůsobeni - aby mohl pegas létat, potřebuje na to dost velká
            křídla. I když je třeba zmíněný pegas jen v našich představách,
            měl by být popsán tak, jak by mohl opravdu existovat.
        </p>
        <p>
            Snaž se alespoň v hlavě si ujasnit co nejvíce věcí, ať pak
            nemusíš při hře tápat a vymýšlet si. Ptej se sám sebe na
            všechno „Proč?“. Proč žije tam a ne jinde, proč žere to a ne
            ono, proč dělá tohle a ne tamto. Tyto otázky ti pomohou
            odstranit nesrovnalosti. Sám brzy zjistíš, že i v pověstech
            nebo bájích najdeš spoustu tvrzení, která často nedávají
            smysl. Někdy se dá přivřít oko a prostě to tak vzít, ale dobrodruzi jsou šťouraví a často mají na chyby nos.
            Uvaříš-li jim
            něco podivného, nemusejí ti to, jak se říká, „sežrat“.
        </p>
        <p>
            Stejně jako v přírodě by mělo mít všechno svůj řád. Ve
            fantasy světech je také příroda. I když trochu jiná, měly by
            v ní také platit nějaké zákony a pravidla. Každý tvor v něm
            musí nějak žít - jíst, pít, spát atd.
        </p>
    </div>
    <div class="example">
        Příklad: Tak, co dál? Jak žije? Řekl bych, že to není normální živý tvor. Když se narodí z ohně, mohl by mu oheň
        celý život dávat sílu, pak by nepotřeboval jíst ani spát.
        Na druhou stranu bude bez ohně vyřízený. Jo, to,co jej
        vede k zapalování, je vlastně hlad. Kohout potřebuje oheň
        k životu, stejně jako ostatní tvorové potřebují jídlo.
    </div>
    <div>
        <p>
            Když už si to všechno představíš, pořád tomu něco chybí.
            Co takhle nádivku? Přidat k tělu ještě opravdovou duši. Měl
            by sis rozmyslet, jak se tebou vytvořená bytost bude chovat
            a jak bude myslet. Mohla by mít nějaké návyky, naučené
            schopnosti a dovednosti.
        </p>
        <p>
            Jen mysli na to, že i bytosti jednoho druhu se málokdy
            chovají úplně stejně, každá má něco svého, odlišného od
            ostatních. Můžeš sice házet kupříkladu všechny psy do jednoho pytle, ale doopravdy je každý přece úplně jiná
            osobnost. A to platí u všech inteligentnějších tvorů, ať již se
            jedná o kočku, nebo o elfa.
        </p>
    </div>
    <div class="example">
        Příklad: Na konci, až toho malého žháře najdou, mohli
        by s ním bojovat. No, nejspíš budou muset. Bude určitě
        stejný jako oheň. Taky takový dravý a neústupný. Nejspíš
        je i napadne, přiblíží-li se k němu příliš blízko. Rozhodně
        nebude nijak přítulný, vetřelce ve svém hořícím domě přece nebude trpět. Nehledě na to, že některá zvířata
        vycítí
        z lidí jejich úmysly, proč by nemohl i můj kohout?
    </div>
    <div>
        <p>
            Honza si představil, jak se asi ohnivý kohout zachová,
            když na něj dobrodruhové přijdou. Alespoň trochu naťukl
            jeho chování a úmysly, to mu bude pro dobrodružství nejspíš stačit. Ve svých myšlenkách ale nakousl i boj. S
            bojem
            se v dobrodružství postavy mohou setkávat často, proto je
            dobré mít charakteristiky pro boj předem připraveny. Honza s bojem přímo počítá, takže si potřebná čísla
            jistě zapíše.
        </p>
        <p>
            Když budeš sepisovat charakteristiky, zkus se zamyslet
            nad tím, jak bude tvá nestvůra bojovat, jaké je tělesné stavby a podobně. Podle pravidel pro postavy už
            leccos vyvodíš,
            jinak porovnávej s ostatními bytostmi popsanými v Bestiáři,
            aby daná čísla byla co nejvěrnější.
        </p>
        <p>
            Není na škodu si říct, že tvůrci často sklouzávají k tvorbě
            stále silnějších a silnějších nestvůr. Taková věc nemá pro
            hru větší smysl, snad jen, že dobrodruhové musejí shánět
            stále větší zbraně. Navíc u velkých potvor se dost těžko
            opodstatňuje jejich způsob života, v čemž, jak jsme si řekli,
            je důležité mít jasno.
        </p>
        <p>
            A věz, že neexistují jen bytosti, s nimiž je nutno bojovat a
            porážet je. Najdou se i takové, které se do hry hodí, a dobrodruhové s nimi vůbec bojovat nemusejí. Opravdu
            je lepší solit tak akorát než přesolovat.
        </p>
    </div>
    <div class="example">
        Příklad: Takový kohout bude asi na nepřítele skákat a
        škrábat jej pařáty a bude se snažit mu vyklovat oči.
        <p>
            Ten kohout je docela zuřivý, navíc dokáže poletovat,
            dám mu na Boj 4.
        </p>
        <p>
            ÚČ nebude mít moc velké, je malý, nohy má krátké a ani
            není nijak příliš obratný. 1 bude stačit.
        </p>
        <p>OČ? A to zase uskakovat umí, dám 3.</p>
        <p>
            Jeho peří není obyčejné, je to taková lehká magická
            ochrana. Opět 3, víc už ne. Není potřeba.
        </p>
        <p>
            Ty pařáty samy o sobě moc nezraní, ale kdykoliv se
            někoho dotknou, pekelně jej popálí. 1 za pařáty a 3 kvůli
            těm spáleninám. 1+3=4.
        </p>
        <p>
            Mez zranění mu dám trošku vyšší na jeho velikost. Přece jen to není žádná houžvička a oheň ho udržuje při
            zdraví. 5 je OK.
        </p>
        <p>
            Oheň mu neublíží, bez vody taky přežije, voda mu vadí,
            bez ohně mu nebude moc dobře. Fyzické útoky jej budou
            zraňovat normálně, ať to pro ty mé dobrodruhy není sebevražda.
        </p>
        <p>
            No, vždyť ten kohout celý hoří, to z něj musí sálat pěkné teplo. To bude pro útočníky asi hodně nepříjemné.
            Nechám všechny v jeho blízkosti každé kolo pořádně
            popálit.
        </p>
    </div>
    <div>
        <p>
            Jak jsme již ukázali na Honzově tvorbě, u některé bytosti
            se hodí přidat i nějakou tu zvláštní schopnost. Sám vidíš,
            že ten kohout není fyzicky nijak zvlášť silný, má ale určité výhody. Naopak jeho slabinou je voda, která mu
            může
            ublížit.
        </p>
        <p>
            I ty, hodí-li se to, můžeš vymyslet nějakou speciální vlastnost nebo schopnost. Cílem ale není nestvůru co
            nejvíc
            posílit, jen jí dát „šťávu“. Pozlobit a poškádlit hráče nějakou
            zajímavou novinkou jistě není zbytečné.
        </p>
        <p>
            Nakonec to chce přisolit a přidat nějaké to koření, které
            dodá atmosféru a přibarví hru.
        </p>
    </div>
    <div class="example">
        Příklad: Jo, to tam dám. Kamkoliv on šlápne, tam po něm
        zůstanou vypálené stopy. To ty moje hráče může pěkně
        navést, nebo úžasně zmást. Už je vidím, jak si nad tím
        lámou hlavu.
    </div>
    <div>
        <p>
            Honza to dal po nějakém tom přemýšlení konečně dohromady a může začít s dobrodružstvím, jak si naplánoval.
        </p>
        <p>
            Pokud ty zrovna nehodláš svůj výtvor urychleně použít,
            nech ho pěkně uležet. Až čas ukáže, jakou dobrotu jsi to
            vlastně připravil. Možná je někdy potřeba ještě něco přidat,
            ale to už záleží na každém podle vlastní chuti.
        </p>
        <p>
            Dát již vše hotové na papír, aby mohli okusit i ostatní, je
            jen otázkou stylistiky a písemného projevu. Pro tebe jako
            PJ kolikrát postačí sepsat si pár důležitých čísel, popřípadě
            poznámek. Pokud jsi ale tvor zapomnětlivý, radši si všechno
            pečlivě poznač, aby ses ke svému dílku mohl za čas zase vrátit. Totéž platí i v případě, že se budeš chtít
            svým výtvorem
            pochlubit jinému Pánovi jeskyně.
        </p>
        <p>
            Co je důležité si poznamenat pro hru? To záleží na tobě a
            na situaci, ve které se tebou vytvořená bytost ocitne. Pokud
            hrozí boj, měl by sis připravit všechny náležité charakteristiky k boji. Budou-li postavy s tvým výtvorem
            třeba závodit,
            zapiš si jeho Rychlost. V případě potřeby i hodnotu Smyslů.
            Prostě a jednoduše cokoliv, co by ti mohlo být užitečné. Je
            lepší (a rychlejší) najít něco na příslušném řádku v papíře
            než si vymýšlet.
        </p>
        <p>
            Už zbývá jen podávat k dobrému dobrodružství plnému
            nevšední zábavy.
        </p>
        <p>
            A co jsme to vlastně pekli? Nadívaného kohouta, ale asi
            se nám trochu připálil…
        </p>
    </div>
</div>

<h3 id="Zamyšlení">Zamyšlení</h3>
<div>
    Práce je hotova. Připravil sis pro svá dobrodružství nějakou
    jistě zajímavou bytost. Teď, když už jsi prošel samotnou
    tvorbou, se zkus zamyslet. Zeptej se sám sebe: „Proč, jsem ji
    vlastně stvořil?“
    <p>
        Dračí doupě Plus hrajeme proto, abychom se u něj více
        sblížili s přáteli, abychom mohli nad něčím přemýšlet a hlavně, abychom se dobře pobavili. Proto by i tebou
        stvořené
        bytosti měly nějak vylepšovat vaši hru. Pokud se ti podaří
        do každého svého výtvoru dostat alespoň kousek něčeho,
        co povznese vaše hraní zase o kousek výš, jsi skvělým tvůrcem a každé další setkání s hráči bude lepší a lepší.
    </p>
    <p>
        Skrz své bytosti můžeš hráče poznávat a učit je o světech
        své fantazie, ale také o našem světě. Když budou hráči jednat s nějakou cizí postavou, naučí se jednat i s
        opravdovými lidmi. Když jim budeš dávat sebevědomí a rozvíjet jejich
        intelekt, mohou všechny tyto zkušenosti použít i v realitě.
        K tomu všemu máš bytosti, které se kolikrát tolik blíží našim
        představám, že se zdají skoro skutečné.
    </p>
    <p>
        Sám popřemýšlej, proč je bytost, kterou jsi stvořil, taková,
        jaká je. Jistě má něco znamenat (nemusí to být mnoho) ve
        tvých dobrodružstvích. I když si to možná neuvědomuješ,
        vzhled a chování bytosti jsou postaveny na tvých představách o tom, jak by měla ta, která bytost vypadat.
    </p>
    <p>
        Bytosti často bývají nějakého typu, který přesně ukazuje
        na to, k čemu jsou určeny. Krvelačný zabiják bude velký
        a svalnatý, k tomu agresivní a již z dálky bude od pohledu
        budit respekt. Naproti tomu dívka je zase typem nevinnosti
        a slabosti. Chlupaté zvíře s velkými zuby je typem nebezpečné šelmy. Když budeš využívat bytosti, u nichž je už
        z dálky
        poznat jejich typ, může to být dobře, ale také nemusí.
    </p>
    <p>
        Typů bytostí je strašlivá spousta. Jsou typem proto, že
        zosobňují a spojují věci, které v nás všech vyvolávají stejné,
        nebo hodně podobné představy. Ty věci nazvěme symboly.
    </p>
    <p>
        Každá bytost je stvořena z mnoha symbolů, které v nás právě mají ony představy vyvolat. Symbolům se nedá
        vyhnout,
        vždy když něco smysluplného stvoříš, bude v tom nějaký
        symbol. Proč se jim ale vyhýbat, když se dají výjimečně dobře
        využít? Předkládej hráčům cíleně bytosti, které budou tvořeny takovými symboly, jaké jim tam budeš chtít dát.
    </p>
    <p>
        Symbolem může být nespočet věcí. Zářící oči ve tmě
        vyvolávají strach ze šelmy, která v noci hledá kořist, naopak hluboké a zvlhlé oči dívky jsou symbolem
        nevinnosti,
        křehkosti a citlivosti. Bytost, která má rohy - symbol ďábla
        - a pohrdavý a nenávistný výraz, jenž je symbolem nepřátelství, bude zosobňovat zlé úmysly. Sám se snaž používat
        jen
        takové symboly, které promyslíš a opravdu je chceš. Potom
        bude tebou stvořená bytost na hráče působit přesně tak, jak
        potřebuješ.
    </p>
    <p>
        Když už víme, z čeho je typ sestaven, můžeme se zamyslet
        nad tím, zda je dobré vytvářet výrazné typy bytostí. Ano,
        někdy je dobré hráčům přímo typem naznačit, jakou úlohu
        má bytost v příběhu sehrát. Avšak mnohem zajímavější a
        zábavnější je, když postava nemá přímo výrazný typ. Je lepší,
        sestává-li z unikátních kombinací symbolů, které tak stvoří
        zajímavou bytost. Pro postavy bude jistě poutavější a přínosnější setkání s bytostí, která na první pohled
        vypadá jako
        přítel a nakonec se z ní vyklube podlý nepřítel; samozřejmě
        to platí i naopak. Nemusí však jít přímo o protiklady, stačí
        drobné rozdíly, které postavy a i hráče naučí nikdy ničemu
        hned nedůvěřovat.
    </p>
    <p>
        Tak jako lidé, mají i bytosti složitou osobnost, která nikdy
        není jednostranná. Pochop, že neexistuje jen černá a bílá
        barva, že není jen dobro a zlo. Mezi černou a bílou je ještě
        spousta odstínů šedi a kromě nich nespočet jiných krásných
        barev.
    </p>
    <p>
        Nauč své hráče, že každá bytost, s níž se potkají, není
        jen jedna věta a spousta čísel v tvých poznámkách. Ukaž
        jim, že opravdu žije - mění se a vyvíjí. Dojem, který budou
        postavy z bytosti mít, by neměl být pořád stejný a průhledný. Vždyť i v našem světě potkáváme lidi, kteří se nám
        na
        první pohled zamlouvají. Stačí, aby něco řekli nebo udělali,
        a hned se náš názor mění. Každý máme v jistém poměru
        své klady a zápory a úplně stejně je mají i bytosti ve světech
        fantazie.
    </p>
    <p>
        Poznej skrytá tajemství svých bytostí a příběhy dobrodruhů budou zase o kus lepší.
    </p>
</div>