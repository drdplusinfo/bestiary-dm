<h3 id="Postupy bytostí po úrovních">Postupy bytostí po úrovních</h3>
<div>
  Každá bytost je uváděna ve své základní podobě, což je 1.
  úroveň. Chceš-li z vlka udělat obávaného a ostříleného silného vůdce smečky, zvyš jeho úroveň zhruba na 5.
  <p>
    Úroveň 1 tedy vyjadřuje velmi mladého, téměř dospělého
    jedince. Dospělý odpovídá spíše úrovni 2, fyzicky vyvinutější jedinci pak budou mít úroveň 3, vůdce zvířecí
    smečky
    skoro 5. Vyšší úroveň pak mohou mít inteligentní nestvůry,
    které se stejně jako postavy specializují v jednom z povolání, nebo opravdu výjimeční jedinci, kteří se však
    vyskytují jen velmi vzácně.
  </p>
  <p>
    Nezapomínej na to, že tak jako je podstatně méně dobrodruhů než rolníků, je méně šamanů než kanibalů a méně
    silných vůdců než obyčejných vlků. Maximální možná úroveň je stejná jako u postav - 21, ale těch, kteří jí
    dosáhli, je na světě opravdu poskrovnu.
  </p>
  <p>
    Teoreticky může být každá bytost z Bestiáře na kterékoliv
    úrovni mezi první a jednadvacátou. U zvířat je úroveň jasná, u magických tvorů už to není tak jednoduché.
    Protože
    i bytost tvořená démonem má svou úroveň odpovídající astrální sféře, ze které pochází, může být různě silná.
    Démoni se
    však již nedokáží vyvíjet a postupovat po úrovních. Úroveň
    se tedy určí jen při vzniku bytosti ve fyzickém světě a pak se
    již dál nezvyšuje. Podobně je tomu u nemrtvých. Těm zůstává úroveň podle démona, který v nich sídlí, anebo podle
    úrovně duše z doby, kdy byl nemrtvý ještě živý. V obou případech se již nemůže dál zlepšovat a úroveň už mu
    zůstává.
  </p>
</div>

<h4>Vlastnosti bytostí po úrovních</h4>
<div>
  Jak rostou úrovně bytosti, zvyšují se její schopnosti a zejména základní vlastnosti. Stejně jako u normálních postav
  se s každou úrovní některé z nich o 1 zvýší. Již jsme si řekli, že hlavní vlastnosti jsou v popisu vyznačeny tučně.
  <p>
    U těch druhů, kde je místo čísla nějaké vlastnosti pomlčka (-), je daná vlastnost prakticky natolik
    nevyužitelná, že
    ji u nestvůry ani neuvádíme. Pokud taková nestvůra postupuje na další úroveň, používej obvyklá pravidla s tím,
    že při
    některých přestupech (podle toho, kolik vlastností je proškrtnutých) se žádná vedlejší vlastnost nezvýší. Je to
    z toho
    důvodu, aby například nestvůry jen se třemi použitelnými
    vlastnostmi nesílily dvakrát rychleji.
  </p>
  <p>Mění-li se vlastnosti, mění se i některé další hodnoty, které na nich závisí:</p>
  <p>Za každé dva body, o které se zvýší Síla nebo Obratnost, zvyš Rychlost o 1.</p>
  <p>Kdykoliv se bytosti změní Zručnost, o stejnou hodnotu oprav i všechny Smysly.</p>
  <p>Za každý bod změny Obratnosti změň BČ (resp. Boj) o 1.</p>
  <p>
    Za každé dva body o které se změní Obratnost, změň ÚČ
    a OČ (respektive Útok a Obranu) o 1.
  </p>
  <p>
    Při změně Síly změň o tutéž hodnotu Odolnost, za 2 body
    zvýšení Síly nebo Vůle zvyš o 1 Výdrž.
  </p>
</div>

<h4>Souboj</h4>
<div>
  <a href="https://pph.drdplus.info/#o_boji">O boji ses již v PPH dozvěděl spoustu užitečných
    věcí</a>. Ty platí beze změny pro Cizí rasy.
  <p>
    Přestože se ostatní nestvůry od hráčských postav liší fyzicky i způsobem boje, budeme jejich útoky zařazovat
    mezi <a href="https://pph.drdplus.info/#dalsi_bojove_akce">standardní akce popsané v PPH</a>. Nestvůry je však
    nemohou využívat všechny - těžko se kupříkladu vlk bude snažit
    protivníka omráčit. Uvádíme tedy jen ty, které jsou pro
    nestvůry použitelné.
  </p>
</div>

<h4 id="Bojové akce">Bojové akce</h4>

<h5 id="Útok zblízka">Útok zblízka</h5>
<div>
  Ať již útočí nestvůra skokem na nepřítele, kousáním, drápáním, náletem a pařáty nebo nárazem, budeme všechny
  tyto fyzické útoky považovat za útok zblízka. Parametry
  útoků jsou již zaznamenány v charakteristice bytosti, takže
  se nemusíš zaměstnávat počítáním. Řadíme sem i útoky tlapami, spáry a podobně, které by se daly považovat za boj se
  dvěma zbraněmi. I tohle jsme při tvorbě parametrů již vzali
  v úvahu.
  <p>
    V charakteristice bytosti najdeš vždy hodnotu ÚČ a za
    ním poznamenán způsob útoku. To je jen orientační údaj,
    jakým způsobem nestvůra obvykle útočí.
  </p>
  <p>
    Mysli na to, že nestvůry nejsou žádní šermíři, kteří stojí
    naproti sobě a snaží se jeden druhého zasáhnout nějakou tou
    fintou. Obzvláště zvířata se snaží využívat svých výhod proti svým nepřátelům. Mohou při útoku na svou oběť
    skákat,
    mohou se zakousnout a držet, nebo se ji snažit zasáhnoutt drápy. Vůbec se nestává, že by bojovala do poslední
    kapky krve.
    Většinou stačí jedno nemalé zranění, a dávají se na útěk.</p>
</div>

<h5 id="Bezhlavý útok">Bezhlavý útok</h5>
<div>
  Bezhlavý útok je typický pro rozlíceného vlka nebo rozzuřenou medvědici. Tato zvířata jsou zvyklá lovit slabší
  neozbrojenou kořist, a proto příliš nedbají na svou obranu. Snaží
  se s vypětím svých sil o to, aby dokázala uchvátit kořist a co
  nejrychleji ji usmrtit.
</div>

<h5 id="Soustředění na obranu">Soustředění na obranu</h5>
<div>
  Tvorové, kteří nejsou příliš vybaveni k boji - různí býložravci, raději využívají tuto akci než obyčejný boj
  zblízka. Je to
  pro ně bezpečnější a mají tak větší naději na přežití.
</div>

<h5 id="Nátlak">Nátlak</h5>
<div>
  Někteří predátoři využívají nátlaku, aby dostali svoji kořist
  do slepé uličky (mezi skály, do neprostupného houští a
  podobně) a tam měli větší šanci ji zabít.
</div>

<h5 id="Ústup">Ústup</h5>
<div>
  Zvířata, která cítí převahu nepřítele, často volí ústup před
  přímým bojem. Takto mohou často získat příležitost k útěku.
</div>

<h5 id="Útok na vyřazeného protivníka">Útok na vyřazeného protivníka</h5>
<div>
  Noční lovci a mrchožrouti si rádi pochutnají na spící kořisti.
</div>

<h5 id="Sražení">Sražení</h5>
<div>
  Některá zvířata se snaží svou kořist co nejrychleji dostat na
  zem, kde ji pak lehce usmrtí.
  <p>
    K tomu, aby mohla nestvůra zaútočit sražením, musí mít
    převahu alespoň +5. Před touto akcí se musí pořádně rozběhnout (vykonat pohyb), aby mohla do své kořisti narazit
    co největší silou. Při tom se ale vystavuje velkému nebezpečí, má na OČ postih -5.
  </p>
  <p>Sražení se provádí jako hod na porovnání:</p>
  <div class="calculation" id="Hod proti sražení">
    Sražení:
    <div class="formula">
      Sil bytosti + 2k6<span class="upper-index">+</span>proti Sil kořisti + 2k6<span class="upper-index">+</span>
    </div>
  </div>
  <p>Pokud kořist neustojí váhu zvířete, padá k zemi, a dále je
    považována za ležícího protivníka.</p>
</div>

<h5 id="Obranné akce">Obranné akce</h5>
<div>
  Téměř všechny nestvůry, které nepoužívají zbraň, jíž by se
  mohly krýt, se mohou bránit jen uhýbáním. Nemají se totiž
  čím krýt, aby se při tom neporanily.
</div>

<h4 id="Zasažené místo">Zasažené místo</h4>
<div>
  Podle velikosti odkrytí si lze vybrat, jakou část těla může
  útočník zasáhnout. <a href="https://pph.drdplus.info/#zasazene_misto_pri_utoku_zblizka">Tabulka v PPH</a> je však
  stvořena jen pro
  humanoidní tvory, proto jsme ji trochu upravili. Následující
  Tabulka zasaženého místa zahrnuje i jiné části těla, do kterých lze nestvůru zasáhnout.

  <table class="basic first-column-centered second-column-to-left">
    <thead>
      <tr>
        <th colspan="100%" id="Tabulka zasaženého místa">Tabulka zasaženého místa</th>
      </tr>
      <tr>
        <th>Odkrytí</th>
        <th>Část těla</th>
      </tr>
    </thead>
    <tbody>
      <tr>
        <td>1 až 5</td>
        <td>pouze tělo (včetně ramen a stehen) a křídla</td>
      </tr>
      <tr>
        <td>6 až 9</td>
        <td>tělo, křídla, končetiny, ocas</td>
      </tr>
      <tr>
        <td>10 a víc</td>
        <td>tělo, křídla, končetiny, ocas, krk nebo hlava</td>
      </tr>
    </tbody>
  </table>
  <p>
    Jako PJ bys měl rozhodovat o tom, zda je vůbec možné
    vybranou část těla zasáhnout. Schválně pomysli na to, jaká
    je pravděpodobnost, že se postavě podaří zasáhnout šestimetrového obra dýkou do hlavy.
  </p>
</div>

<h4 id="Souboj s létajícími bytostmi">Souboj s létajícími bytostmi</h4>
<div>
  Souboj postav s létajícími bytostmi bývá nerovný, protože
  tvorové vybavení křídly jsou ve výhodě, mají-li dostatek
  prostoru. Mohou se totiž rychle vzdalovat a přibližovat a
  lépe se tak bránit před nepřátelskými útoky. Létající nestvůry mohou používat oproti jiným tvorům dvě speciální
  akce: <a href="#Letecký útok zblízka">Letecký útok zblízka</a> a <a href="#Nálet">Nálet</a>.
</div>

<h5 id="Letecký útok zblízka">Letecký útok zblízka</h5>
<div>
  Jde o nejběžnější akci, kterou létající tvorové používají.
  V boji obletují své nepřátele a snaží se je zranit a zároveň
  uhýbají nepřátelským útokům. Tato akce má stejná pravidla jako běžný útok zblízka, jen při něm mohou
  nestvůry používat ÚČ a Zranění s popiskem „(ze vzduchu)“.
</div>

<h4 id="Nálet">Nálet</h4>
<div>
  <div>
    Při náletu přiletí nestvůra k nepříteli, zaútočí na něj s bonusem +2 k ÚČ a ZZ. Následně pokračuje ve svém
    pohybu dál.
    <p>
      Nálet je poměrně riskantní, nestvůře se bude těžko vyhýbat před nepřátelskými útoky, a proto má postih k OČ
      -5.
    </p>
    <p>
      Na nalétávající bytost může pěší postava zaútočit zbraní
      pro boj zblízka jen v případě, že bytost v tomto kole útočí na
      postavu nebo někoho jiného v dosahu zbraně a zároveň má
      nad ní pěší postava převahu.
    </p>
  </div>
  <div class="example">
    Příklad: Gryf útočí náletem na dva vedle sebe stojící bojovníky bratry Tesáka a Čenicha Liškovy. V prvním
    kole
    získává nad oběma bratry převahu gryf a útočí na Čenicha. Proběhnou příslušné hody, ale gryfovi se Čenicha
    nepodařilo
    zasáhnout. Protože ani jeden z bratrů nemá nad gryfem
    převahu, bez ohledu na hody jej nedokázali zasáhnout.
    <p>
      V dalším kole je pořadí podle převahy takové: 1. Tesák,
      2. gryf a 3. Čenich. Gryf udělá oblouk a opět útočí na menšího a viditelně slabšího Čenicha. Zatímco se
      k
      němu snáší, je už Tesák připraven, a jak se gryf přiblíží na dosah,
      s výkřikem do něj zasekne svou sekeru.
    </p>
  </div>
  <p>
    Křídla létajících bytostí bývají velmi choulostivá a pro let
    při manévrování musejí být naprosto v pořádku, proto má-li
    bytost zraněno křídlo alespoň za ½ řádku mřížky zranění,
    není dále schopna ve vzduchu bojovat. Takto zraněná může
    používat už jen útoky, u kterých je uvedeno „(na zemi)“.
  </p>
  <p>
    Podobná pravidla platí pro boj pod vodou s plavajícími
    nestvůrami.
  </p>
</div>

<h4 id="Souboj s hejnem">Souboj s hejnem</h4>
<div>
  Nyní si řekněme pravidlo pro situaci, kterou je souboj velkého množství velmi malých (a slabých) zvířat s
  postavami
  - například když se družinka dostane do cesty migrujícím
  termitům nebo je napadena rojem vos. V takovém případě
  nemá smysl řešit pravidla obvyklým systémem hodů, neboť
  útočících tvorů je mnoho, stejně tak ovšem postava jedním
  úderem zasáhne mnohem větší množství jedinců.
  <p>
    Celé hejno budeme brát jako jednoho tvora - všechny
    charakteristiky budou určeny pro hejno jako celek. Veškeré
    údaje jsou uvedeny pro hejno o velikosti 1 m čtverečný,
    popřípadě krychlový. Pokud budeš chtít mít hejno jinak
    veliké, uprav úměrně k tomu Mez zranění. Pozor, ZZ hejna už nemůže být vyšší, znamená totiž, jak dokáže
    hejno
    zranit v jednom kole bytost, kterou obklopuje. Ať je hejno
    sebevětší, nikdy nebude „hustší“, a tím pádem nebude ani
    více zraňovat. V případě, že chceš, aby bylo hejno menší než
    1 m2 , uprav si úměrně tomu i ZZ hejna.
  </p>
  <p>
    V bojových charakteristikách u nestvůr, které tvoří hejno, není uvedeno ÚČ. Před hejnem se totiž nelze
    bránit,
    lze se jen chránit, třeba zbrojí. Na útok se proto nehází, jen
    na výsledné zranění. BČ také není zaznamenáno, protože
    hejno vždy získává převahu!
  </p>
  <p>
  <div class="calculation" id="Výpočet síly zranění hejna">
    <div class="formula content">
      Síla zranění = ZZ hejna + 1k6
    </div>
  </div>
  <p>Jedná-li se o pozemní tvory, ber v úvahu útok na dolní končetiny. Je-li hejno tvořeno létajícími jedinci
    (vosy),
    je třeba
    zranění rozdělit na celé tělo. Budeme brát, že hlava dostane
    1/4 zranění a zbytek těla 3/4. Toto rozdělení je důležité, nemá-li
    oběť útoku přilbu (případně chrání-li méně než zbroj)</p>
</div>