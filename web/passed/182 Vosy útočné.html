<h3 id="Vosy útočné">Vosy útočné</h3>

<img src="/images/182.png" class="float-right">

<table>
  <tbody>
    <tr>
      <td>Vlastnosti:</td>
      <td>-10/18/ -10/-10/-10/0</td>
    </tr>
    <tr>
      <td>Výdrž:</td>
      <td>-6</td>
    </tr>
    <tr>
      <td>Rychlost:</td>
      <td>+1 let</td>
    </tr>
    <tr>
      <td>Smysly:</td>
      <td>-3/-1/1/-5/-1</td>
    </tr>
    <tr>
      <td>OČ:</td>
      <td>11</td>
    </tr>
    <tr>
      <td>Ochrana:</td>
      <td>0</td>
    </tr>
    <tr>
      <td>ZZ hejna:</td>
      <td>-1, jed</td>
    </tr>
    <tr>
      <td>Mez zranění hejna:</td>
      <td>4</td>
    </tr>
    <tr>
      <td>Velikost:</td>
      <td>různá</td>
    </tr>
    <tr>
      <td>Rozměry:</td>
      <td>různé (jedna vosa 2,5 cm)</td>
    </tr>
    <tr>
      <td>Četnost výskytu:</td>
      <td>častý</td>
    </tr>
    <tr>
      <td>Místo výskytu:</td>
      <td>tajga, hvozd, step, savana, město, pole</td>
    </tr>
    <tr>
      <td>Zařazení:</td>
      <td>Hmyz (létající hmyz)</td>
    </tr>
    <tr>
      <td>Organizace:</td>
      <td>hejno</td>
    </tr>
    <tr>
      <td>Aktivita:</td>
      <td>den</td>
    </tr>
  </tbody>
</table>

<h5 id="Popis Vosy útočné">Popis</h5>
<div>
  Útlý pas a černá kresba se zlatými proužky tvoří tělo
  vosy. Krásná průsvitná křídla víří v ladném jejím letu, když
  se vydává na lov po boku spousty svých družek. Její krása
  však dovede být velmi nebezpečná. Ve vosím zadečku je
  skryto ostré žihadlo, které je připraveno chránit svou nositelku, hnízdo a královnu.
  <p>
    Když se vosy vyhrnou ven, podobá se jejich roj černému
    bzučícímu oblaku. V tu chvíli je každému radno vzít nohy
    na ramena.
  </p>
</div>

<h5 id="Výskyt Vosy útočné">Výskyt</h5>
<div>
  Vosy útočné se vyskytují v nepříliš chladných
  oblastech. Raději mají sluneční teplo, proto žijí tam, kde je
  ho dostatek.
</div>

<h5 id="Chování Vosy útočné">Chování</h5>
<div>
  Vosy spolu žijí v jednom hnízdě. To si stavějí
  z křehké dřevěné hmoty, kterou kvůli dobré soudržnosti spojují slinami. Mnohý stavebnický mistr by jim jejich
  domov mohl závidět. Hnízda podobající se velkým šišticím
  bývají zavěšena na větvích, schována v dutinách stromů či
  vystavěna mezi trámy roubených domů. Tam je to správné
  teplo a vlhkost pro vychovávání nového pokolení mladých
  vos.
  <p>
    Jídlem jim mohou být různé druhy sladkého ovoce, ale
    hlavní potravou je pro vosy ulovený hmyz.
  </p>
  <p>
    Vosy z jednoho roje se mezi sebou dorozumívají zvláštní
    vůní. Vůně vypoví vše o jejich hnízdě i královně snad lépe
    než jiná řeč.
  </p>
  <p>
    Vosí královna je dosti důležitá, je jediná, která snáší vajíčka, z nichž se poté líhnou larvy. Po nedlouhém čase
    se pak
    vyklubou dospělé vosy.
  </p>
  <p>
    S každým ránem vylétají vosy za potravou a se slunce
    západem se do hnízda vracejí, aby si odpočinuly. Tento
    druh vos je znám svojí bojovností a nebezpečností. Pravdou
    je, že vosí strážné, které mají za úkol bránit hnízdo před
    vetřelci, útočí kolikrát bezdůvodně.
  </p>
</div>

<h5 id="Reakce Vosy útočné">Reakce</h5>
<div>
  Vosy útočné si odhodlaně brání své hnízdo, je-li
  narušen jejich klid, vyletí v roji ven a každého opovážlivce
  náležitě ztrestají žihadly.
</div>

<h5 id="Boj Vosy útočné">Boj</h5>
<div>
  Boj s vosím rojem věru není jednoduchý. Je těžké
  zasáhnout vosy zbraní, snad jen některá kouzla či oheň
  mohou při střetu pomoci.
  <p>
    Při útoku se vosy na svého nepřítele vrhají a vrážejí do
    něj svá jedem napuštěná žihadla. S každým bodnutím plyne
    do těla jed. Již dost životů bylo zmařeno prostým drážděním
    vos.
  </p>
</div>

<h5 id="Zvláštní vlastnosti Vosy útočné">Zvláštní vlastnosti</h5>
<div>
  Veškerá zranění, která vosy působí, jsou následkem vpuštění jedu do těla nepřítele. Rána po bodnutí žihadlem je
  zanedbatelně malá. Jedno žihadlo obyčejně není víc než nepříjemností, ale setkání s celým rojem už může být životu
  nebezpečné.
</div>
