<h3 id="Ledník mizivý">Ledník mizivý</h3>

<img src="/images/176.png" class="float-right">

<table>
    <tbody>
    <tr>
        <td>Vlastnosti:</td>
        <td>-5/2/5/-5/ -3/4</td>
    </tr>
    <tr>
        <td>Odolnost:</td>
        <td>-8</td>
    </tr>
    <tr>
        <td>Výdrž:</td>
        <td>-2</td>
    </tr>
    <tr>
        <td>Rychlost:</td>
        <td>-2</td>
    </tr>
    <tr>
        <td>Smysly:</td>
        <td>5/10/7/0/0</td>
    </tr>
    <tr>
        <td>BČ:</td>
        <td>1</td>
    </tr>
    <tr>
        <td>ÚČ:</td>
        <td>0 zuby a drápy</td>
    </tr>
    <tr>
        <td>OČ:</td>
        <td>2</td>
    </tr>
    <tr>
        <td>Ochrana:</td>
        <td>1</td>
    </tr>
    <tr>
        <td>Zranění:</td>
        <td>-3 S, zuby a drápy</td>
    </tr>
    <tr>
        <td>Nezranitelnost:</td>
        <td>- O</td>
    </tr>
    <tr>
        <td>Velikost:</td>
        <td>-20</td>
    </tr>
    <tr>
        <td>Rozměry:</td>
        <td>15 cm / 10 cm</td>
    </tr>
    <tr>
        <td>Četnost výskytu:</td>
        <td>vzácný</td>
    </tr>
    <tr>
        <td>Místo výskytu:</td>
        <td>chladné pobřeží, zimní tundra</td>
    </tr>
    <tr>
        <td>Zařazení:</td>
        <td>Hlodavci</td>
    </tr>
    <tr>
        <td>Organizace:</td>
        <td>jedinec, eventuelně pár či více</td>
    </tr>
    <tr>
        <td>Aktivita:</td>
        <td>den</td>
    </tr>
    </tbody>
</table>

<h5 id="Popis Ledník mizivý">Popis</h5>
<div>
    Nejvíce se ledník podobá snad malému skřítku či
    chlupatému zvířátku.
    <p>
        Předlouhé bílé chlupy zakrývají celé jeho tělo. Srstí nejsou porostlé jen krátké ručky a jeho plochá tvář. Ručky
        jsou malé, růžové s černými zahnutými drápky. Z narůžovělé tváře vykukují dvě modrá očka, pod nimi malý nos a
        malá
        ústa, jež se převelice často smějí.
    </p>
    <p>
        V houšti chlupů jsou ukryty i nohy, avšak kdo je ledníků
        neznalý, může mu připadat, jako by se spíše klouzali, než
        aby chodili.
    </p>
</div>

<h5 id="Výskyt Ledník mizivý">Výskyt</h5>
<div>
    Ledníky bychom mohli hledat v závějích sněhu,
    na širých ledových pláních a všude tam, kde po dlouhý čas
    vládne zima. Inu, teplé slunce opravdu rádi nemají.
    <p>
        Většinou se prohánějí sami po sněhu a hledají něco
        k snědku. Někdy je možno potkat pár, či dokonce i více
        ledníků, avšak to jen velmi výjimečně.
    </p>
</div>

<h5 id="Chování Ledník mizivý">Chování</h5>
<div>
    Ledník mizivý je opravdu zvláštní tvor. Nejen že
    nespatřen dokáže díky své srsti ve sněhu uniknout před zlými masožravci, ale dovede také před očima všech najednou
    zmizet. Ovládá totiž umění neviditelnosti, a proto jej lze jen
    těžko ulovit.
    <p>
        Ledník je všežravec. Co se mu k jídlu naskytne, to sní,
        protože na ledových pláních bývá o jídlo nouze.
    </p>
    <p>
        Živí se zelenými výhonky jarních rostlin, dále kořínky,
        které jsou ukryty hluboko pod sněhem, zbytky z oběda
        jiných tvorů či malými rybami, co uloví v dírách v ledu.
        Najde-li dostatečný zdroj potravy, nacpe si břicho, jak jen
        může, a že toho sní opravdu dost.
    </p>
    <p>
        Ledníci se velice rádi smějí, jejich vysoký chechotavý smích
        a pisklavé hlásky jsou na pláních slyšet do velké dáli.
    </p>
</div>

<h5 id="Reakce Ledník mizivý">Reakce</h5>
<div>
    Před ostatními tvory se rád schovává, avšak zavoní-li mu vůně zásob z batohu, musí jít rychle zjistit, co to tak
    dráždí jeho nos - je to určitě něco k snědku.
</div>

<h5 id="Boj Ledník mizivý">Boj</h5>
<div>
    Boji se ledníci vyhýbají, vždyť jsou nejlépe vybaveni
    právě k únikům. Jakmile jim hrozí nebezpečí, zmizí ve sněhu a utíkají, seč jim síly stačí. Avšak ta proklatá vůně
    jídla
    je často přivede zpět.
</div>

<h5 id="Zvláštní vlastnosti Ledník mizivý">Zvláštní vlastnosti</h5>
<div>
    <p>Neviditelnost. Jak již bylo napsáno, ledníci miziví se dokážou učinit neviditelnými, aby je nesežrali dravci nebo
        aby se v klidu mohli připlížit ke zdroji jídla. Téměř pořád by mohli být nepostřehnutelnými, avšak na to by se
        museli soustředit, což jim jejich povaha příliš nedovoluje.
    </p>
    <p>Nejhorší je, když jdou po libé vůni potravy. To pak, přestože by měli být schováni, zapomenou a hned jsou vidět.
        Někteří vyspělejší vydrží být nespatřeni až do doby, kdy se prvně zakousnou. Pokud se objeví, stále ještě mají
        svůj
        kožich, který je ve sněhu dobře skryje.</p>
</div>
